L’euro segueix amb la seva escalada. La cotització de l’euro enfront del dòlar va continuar enfortint-se ahir, fins a acostar-se a la frontera dels 1,20 dòlars, equivalència que suposa el seu nivell màxim des del gener del 2015. Tot això succeeix després que el conclave de banquers centrals celebrat la setmana passada a Jackson Hole, a les Muntanyes Rocalloses dels Estats Units, no servís per resoldre les incògnites sobre els pròxims passos a seguir pel Banc Central Europeu (BCE) i la Reserva Federal (Fed) en matèria monetària.
    

En concret, l’euro va arribar a marcar ahir un canvi d’1,1963 dòlars, mentre que el Banc Central Europeu va fixar després el canvi oficial respecte del bitllet verd en 1,1925 dòlars (l’1% més respecte de la jornada anterior). Això significa que la divisa europea arriba al nivell més alt des del 2 de gener del 2015.
    
Segons el canvi oficial marcat ahir, des de començament d’any la moneda comuna europea s’ha revaloritzat el 14,83% des del valor d’inicis d’any (1,0465 dòlars), mentre que la pujada és del 15,06% des del mínim registrat pel bitllet verd el 20 de desembre del 2016 (1,0364 dòlars). 
    

La moneda comuna europea també es va reforçar ahir en el seu creuament enfront de la lliura esterlina, amb un canvi oficial de 0,92328 lliures, i del ien japonès (130,34 iens).

ELS MOTIUS 
A  Jackson Hole, la presidenta de la Reserva Federal (Fed), Janet Yellen, va evitar donar pistes sobre la política monetària que seguiran en els pròxims mesos els Estats Units, i va pronunciar un discurs que es va basar gairebé en la seva totalitat en una defensa de les reformes regulatòries implementades des de la crisi econòmica i una advertència contra la seva eliminació. «Les reformes implementades després de la crisi del 2007 fins al 2009 han enfortit el sistema financer sense obstaculitzar el creixement econòmic, i qualsevol canvi futur hauria de ser modest», va apuntar la presidenta de la Fed.
    

Els analistes, no obstant, esperaven altres paraules. La previsió era obtenir algunes  pistes sobre la reducció de balanç de la Reserva Federal, en què a més sembla haver-hi divisió interna sobre com actuar davant les expectatives d’inflació als Estats Units: les últimes dades de pujades de preus semblen allunyar una nova pujada de tipus. 
    

Tampoc el president del Banc Central Europeu (BCE), Mario Dra­ghi, va entrar a desgranar amb gaires detalls els plans del regulador en matèria de política monetària. L’entitat amb seu a Frankfurt manté els estímuls per donar energia a l’economia del continent, que ja comença a prendre altura. En el seu discurs, l’italià va afirmar que «la recuperació global s’està reforçant», particularment als Estats Units, mentre que a Europa es troba «en una fase més inicial», va afegir. 
    

Aquesta indefinició dels màxims responsables dels organismes reguladors s’està traduint, de moment, en un euro fort respecte al dòlar. 