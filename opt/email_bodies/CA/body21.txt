El nou superordinador barceloní ja està en marxa. El MareNostrum4 ha sigut presentat aquest dijous en societat i glossat com la tremenda màquina que és capaç de portar a terme 11.100 bilions d'operacions per segon; capaç –és una altra manera de veure-ho– d'executar en un dia el que el seu avi, el MareNostrum1, tardava un any.

Ho ha explicat amb luxe de detalls Mateo Valero, director del consorci propietari de la màquina –el Barcelona Supercomputing Center Centre Nacional de Supercomputació– a la torre Girona, al campus de la Universitat Politècnica de Catalunya, on està allotjat el superordinador. Mai s'insistirà prou que el seu hàbitat és una capella, una de veritat. Un lloc sagrat.

Més enllà de xifres marejadores, Valero ha subratllat la utilitat de la màquina, una eina al servei de la investigació científica i del progrés, a disposició de les empreses (que han de pagar per usar-la) i per tant de la creació de riquesa. “Permet a les empreses ser més competitives”, ha dit. Al rànquing Top500, una llista de 500 superordinadors classificats segons la seva velocitat, el MareNostrum4 va quedar en 4è a Europa i 13è al món. “Però ens interessa menys ser els més ràpids i més tenir un ordinador útil, fàcil d'utilitzar pels nostres usuaris”.