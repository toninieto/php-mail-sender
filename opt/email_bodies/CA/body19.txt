Per a molts, les vacances són sinònim de desconnexió, encara que des de la irrupció dels smartphones desconnectar es torna cada vegada més complicat. Veiem els telèfons mòbils com a aparells imprescindibles per gairebé tots els aspectes de la vida diària, entre els quals hi ha, irremeiablement, la feina.

El mateix dispositiu que utilitzem per treballar també el fem servir per a l’oci i, al final, separar les dues coses és difícil. ¿Qui no revisa la safata d’entrada del correu quan és de viatge (ara que s’ha liberalitzat el roaming a Europa)? ¿Qui no utilitza el GPS per trobar aquella cala amagada per la Costa Brava?

Segons les dades obtingudes per Smartme Analytics, l’ús del mòbil entre els espanyols només ha disminuït el 7% des que ha començat l’estiu. Aquesta xifra revela el temps que es passa en general davant de l’aparell, ja sigui utilitzant internet o les aplicacions que no necessiten connexió. En concret, els espanyols dediquen als smartphones una mitjana d’1 hora i 59 minuts al dia des que va començar l’estació estival. 

Igual d’enganxats
Es tracta d’una freqüència similar a la de la resta de l’any, que se situa en 2 hores i 8 minuts diaris, segons la informació recollida gràcies a la monitorització de l’ús real del telèfon feta per la companyia entre els seus usuaris.

En l’època estiuenca, els espanyols redueixen el temps dedicat a l’ús d’aplicacions d’oci i entreteniment, però mantenen la mateixa quantitat de minuts davant de les app relacionades amb la feina. El temps destinat a jocs de mòbil baixa a l’estiu el 13% i la revisió de les app de mitjans de comunicació també es redueix un 24%.

Aquesta reducció és deguda majoritàriament al fet que els usuaris a l’estiu tenen al seu abast una oferta d’activitats més àmplia amb les quals es poden entretenir i això es tradueix en un menor ús del mòbil amb aquesta finalitat.

Addictes a la feina
Per contra, les dades reflecteixen que els usuaris mantenen la mateixa quantitat d’ús de les aplicacions més relacionades amb la feina. En el cas de Whatsapp, no sorprèn, perquè pot utilitzar-se tant per a ús personal com laboral. Però les xifres sobre el temps que passem revisant el correu electrònic no disminueixen, malgrat que estiguem de vacances.

En concret, dediquem una mitjana de 25 minuts al dia a aquest tipus d’aplicacions, una xifra gairebé idèntica a la de la resta de l’any. Això reflecteix que, efectivament, no aconseguim desconnectar de la feina, per molt lluny que estiguem de l’oficina. 