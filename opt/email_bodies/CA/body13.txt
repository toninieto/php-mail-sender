Amb escàndols com les preferents o la sortida a borsa de Bankia en ment, el Ministeri d'Economia prepara la transició cap a les normes europees (MiFid II), que, entre altres objectius, pretenen donar més garanties als clients de banca i d'empreses de serveis d'inversió.

L'esborrany de la llei està en fase de consulta pública fins al 18 de setembre i entrarà en vigor el gener del 2018. Preveu, per exemple, l'obligació de donar als clients informació detallada sobre on inverteixen. Prohibeix també donar incentius als empleats per vendre determinats productes financers i obliga a enregistrar totes les trucades telefòniques que tinguin a veure amb una operació financera.

En cas d'incompliment reiterat, els bancs o les entitats d'inversió s'exposen a diverses sancions, com ara una multa de fins al 10 per cent de la seva xifra de negoci. 

Formació per a 200.000 treballadors

La banca ja fa mesos que es prepara amb cursos de formació per al seu personal. Parlem d'uns 200.000 treballadors. Tothom que informi o assessori els clients en una oficina de banca haurà de poder demostrar que sap de què parla. S'hauran de saber les característiques i els riscos dels productes i quant costaran al client, i detectar si són els més recomanats perquè hi posin els estalvis. Els bancs fa temps que van formant la seva plantilla, i no han esperat que la CNMV els marqués com adopta la normativa europea.

 