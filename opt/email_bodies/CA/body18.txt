La fibra òptica (FTTH) segueix amb el seu creixement a Espanya. De fet, aquest tipus de connexió ultraràpida a internet ja està a punt de superar les línies ADSL.

Segons la Comissió Nacional dels Mercats i la Competència (CNMC), l’últim any s’han sumat 1,6 milions de noves línies de fibra contractades (dades del juny), i el nombre total d’aquest tipus de línies a Espanya se situa per sobre dels 5.651.000 contractes. Al mateix temps, les línies contractades amb tecnologia ADSL han baixat en 1,2 milions, fins a un total de 5.701.000. La diferència, doncs, és mínima. La fibra coaxial (cable) també augmenta lleugerament, fins a 2.575.000 contractes (85.000 més).

Concretament, al juny la fibra òptica va augmentar en 97.583 línies, mentre que les línies DSL van decréixer en 97.841. Les línies HFC (fibra coaxial) van augmentar en 10.684 el mateix mes.

Banda ampla mòbil
Pel que fa a les dades sobre el parc de banda ampla mòbil, el mes de juny va sumar 286.251 línies noves, i va arribar a 40,9 milions, el 6,5% més que el mateix mes del 2016. Amb aquesta dada, la banda ampla mòbil constitueix el 79,7% del total de les línies mòbils que hi ha a Espanya (51,3 milions en total).

El parc de banda ampla fixa va augmentar en 21.962 línies, fins a un total de 14 milions i una proporció de 30,1 línies per cada 100 habitants. El parc de línies mòbils va augmentar en 100.016 línies al mes de juny.