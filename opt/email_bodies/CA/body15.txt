¿Alguna empresa pot afrontar la totpoderosa Amazon en compres on line? La firma fundada per Jeff Bezos també vol conquistar el mercat de l’alimentació, i ni els actors tradicionals ni la competència tecnològica semblen disposats a cedir terreny. I per aquesta raó  ha nascut una poderosa aliança: Google i Walmart.

La cadena de supermercats, número u del món, s’ha associat amb la firma del buscador per estendre les seves vendes de productes d’alimentació i drogueria. L’acord es fa patent al vessant on line amb entrega a casa, però també en innovació: noves formes de fer les comandes.

«A partir de finals de setembre, treballarem amb Google per oferir milions d’articles que podran ser comprats a través de la veu de Google Assistant», destaca Marc Lore, responsable de comerç en línia de Walmart, en un comunicat publicat al blog de la companyia. D’aquesta manera, els clients podran adquirir a través de l’assistent de Google (versió mòbil o amb l’aparell Google Home) amb comandament de veu «centenars de milers de productes».

En una primera fase, els clients podran configurar cistelles de la compra de forma senzilla amb els productes més habituals. Seria com dir a l’assistent «necessito bolquers, tomàquet fregit, patates i cebes», i l’aparell s’encarrega de fer la comanda a Walmart. «Per exemple, si tu demanes detergent, l’assistent et preguntarà de quina mida el vols i quina marca compres habitualment a Walmart, i això et farà més fàcil adquirir el producte adequat una altra vegada», afirma Sridhar Ramaswamy, vicepresident de publicitat i comerç de Google al blog de la firma.

I és aquí on entra l’altra part de l’acord: Walmart s’integra a la plataforma Google Express, web per comprar articles del dia a dia amb enviament ràpid d’entre un i tres dies. O el que és el mateix: competència directa d’Amazon i el seu servei Prime. Aquesta plataforma integrarà la base de productes de Walmart, però també seguirà oferint productes de la competència, com Costco i Target. Perquè l’enviament sigui gratuït es necessita una comanda mitjana d’uns 35 dòlars (30 euros).

En el futur, segons Walmart, se seguiran desenvolupant funcions per facilitar la compra a través dels comandaments de veu i s’hi afegiran opcions com la recollida a les botigues de Walmart.

L’aliança entre Google i Walmart es produeix després que, al juny, Amazon anunciés la compra –per 13.700 milions– dels supermercats Whole Foods dedicats a l’alimentació ecològica, un model que difereix bastant del popular Walmart. 