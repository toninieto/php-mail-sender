L'augment del consum de les llars, animat per l'acceleració de la creació d'ocupació, ha impulsat el creixement de l'economia espanyola fins al 0,9% el segon trimestre, una dècima més que el trimestre anterior, d'acord amb les dades publicades ahir per l'Institut Nacional d'Estadística.

Tot i la desacceleració de la inversió en béns d'equip i de les exportacions, així com l'estancament del consum públic, el PIB ha avançat entre l'abril i el juliol gràcies a la despesa més alta de les famílies i la creació d'ocupació, que ha augmentat al mateix ritme que l'economia el segon trimestre.

Si es compara amb altres anys, l'ocupació ha accelerat el creixement en tres dècimes i ha augmentat el 2,8%, fet que suposa 480.000 nous llocs de treball equivalents a temps complet l'últim any. L'economia ha crescut en termes anuals el 3,1%, 2,4 punts percentuals dels quals -una dècima més que el trimestre abans- van ser aportats per la demanda nacional (consum i inversió), i 0,7 van provenir de la demanda externa (exportacions i importacions).

El ministre d'Economia, Luis de Guindos, va destacar que la demanda externa acumula cinc trimestres de contribució positiva al PIB, cosa que no s'havia produït en l'economia espanyola en etapes de creixement anteriors i reflecteix un model més sostenible i equilibrat. Així mateix, va avançar que a la vista de les últimes dades la previsió del govern que l'economia creixi el 3% aquest any es preveu molt prudent, de manera que es revisarà a l'alça dins del quadre macroeconòmic que acompanyarà els pressupostos generals de l'Estat del 2018. De Guindos va explicar que s'ha recuperat el nivell de riquesa previ a la crisi però que continua sense aconseguir-se el d'ocupació, un objectiu que el govern espera aconseguir a la fi del 2019 amb 20 milions d'ocupats.

La creació d'ocupació és el que està tirant majoritàriament del consum de les famílies, que el segon trimestre ha augmentat tres dècimes, fins al 0,7%, mentre que la inversió s'ha desaccelerat 1,3 punts, després de créixer el 0,8%. Això és a causa de la frenada de la inversió en béns d'equip, que De Guindos va considerar normal dins de la volatilitat habitual d'aquest component. La inversió en construcció ha seguit creixent al mateix ritme, l'1,1%.

Les exportacions han crescut el 0,7%, després que el trimestre precedent ho fessin el 3%, un alentiment que s'ha produït en el comerç de béns, no així en el de serveis, i que ha estat compensat per la caiguda del 0,2% de les importacions que un trimestre abans estaven creixent al 3,1%.

Des del punt de vista de l'oferta, tots els sectors han contribuït al creixement trimestral -excepte l'agricultura-, amb més avenços de la indústria i els serveis i un alentiment de la construcció.

L'ocupació ha crescut a un ritme més alt en totes les branques d'activitat respecte del 2016, però ha disminuït lleugerament la taxa anual de productivitat aparent per lloc de treball equivalent, si bé la productivitat puja quan es compara per hora efectivament treballada. L'avanç anual de l'economia a preus cor-rents va ser del 3,4%, cosa que situa en el 0,3% el deflactor implícit del PIB, que recull l'efecte de la inflació.

Davant d'un deflactor de l'economia del 0,3% el cost laboral unitari ha caigut el 0,4% anual, a causa de la baixada d'una dècima de la remuneració mitjana per assalariat, després d'augmentar el nombre d'assalariats i créixer menys la seva remuneració total.

