La baixada de la divisa dels EUA es dóna per conflictes com el de Corea, un risc per als mercats

Efe 29.08.2017 | 23:28
L'euro continuava ahir la seva escalada alcista davant del dòlar iniciada a final de l'any passat en superar els 1,20 dòlars, el seu màxim des de començament del 2015, després de la reunió la setmana passada dels governadors dels bancs centrals a Jackson Hole (EUA ).

La moneda única es va canviar ahir a 1/4 de 4 de la tarda a 1,2024 dòlars, pels 1,1954 dòlars en les últimes hores de la negociació europea del mercat de divises de la jornada anterior, després d'haver arribat a cotitzar en les primeres hores del matí a 1,2070 dòlars.

El Banc Central Europeu (BCE) va fixar ahir el tipus de canvi de referència de l'euro en 1,2048 dòlars.

A la reunió dels governadors dels bancs centrals a Jackson Hole, divendres passat, el president del Banc Central Europeu (BCE), Mario Draghi, va evitar dir res sobre el tipus de canvi de l'euro i sobre política monetària, de manera que el mercat es pensava que es pot seguir comprant, va dir a Efe l'analista de divises de Commerzbank Antje Praefcke.

«Draghi no es va mostrar a Jackson Hole francament en contra d'un euro massa fort. Ara hi ha una probabilitat alta que digui alguna cosa el 7 de setembre» en la roda de premsa després de la reunió de política monetària del consell de govern del BCE, va afegir Praefcke.

Altres factors pels quals l'euro pujava era que les dades econòmiques fonamentals de la zona de l'euro són bones i les expectatives que el BCE reduirà l'any que ve les compres de deute públic i privat.

La debilitat del dòlar és deguda també a factors com ara el conflicte amb Corea del Nord, que representa un risc que no agrada gens al mercat, segons va afirmar Praefcke, de manera que els inversors es refugien en divises com el franc suís i el ien japonès, considerades generalment inversions segures.

A més, la tempesta tropical Harvey, que va afectar el sud-est de Texas i Louisiana, podria llastar la producció de petroli als EUA i la setmana que ve el Congrés nord-americà debatrà el sostre de la despesa.

L'euro es va apreciar el 15,2% davant del bitllet verd des de començament d'aquest any. El 20 de desembre del 2016 va marcar al tancament 1,0388 dòlars, el seu mínim des del 2002.

La presidenta de la Reserva Federal (Fed), Janet Yellen, tampoc va fer referències a la política monetària la setmana passada a Jackson Hole.

El dia 26 de juliol, la Fed va assenyalar que pujarà els tipus d'interès el desembre i tres vegades més el 2018, però el mercat només esperava que encarirà el preu del diner un cop fins a final de l'any que ve.

Al mercat va desaparèixer també l'eufòria inicial després de l'elecció de Donald Trump com a president dels EUA i hi havia dubtes de la capacitat del seu govern de complir promeses electorals com la reforma sanitària i fiscal, segons els analistes.

