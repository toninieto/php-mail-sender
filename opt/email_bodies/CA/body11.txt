Segons la llei de transitorietat, presentada aquest dilluns, un eventual estat català independent assumiria les obligacions que li pertoquen respecte a l'actual deute de la Generalitat, però el text dona a entendre que només després de negociar-ne les condicions amb el govern espanyol.

El redactat deixa la porta oberta a assumir també una part proporcional del deute espanyol, però sempre després d'una negociació que implicaria, també, el reconeixement "de facto" del nou estat català.

Actualment, el deute català és de 75.443 milions d'euros, dels quals el 67% és directament amb l'Estat, a través del Fons de Liquiditat Autonòmica. Són, en concret, 50.627 milions d'euros.

Article 82. Drets i obligacions econòmiques i financeres
L'estat català succeeix el Regne d'Espanya en els drets i obligacions de caràcter econòmic i financer en els termes que s'acordin amb aquest, i els que es derivin d'acords amb tercers.

La llei també anuncia mesures --que s'especificarien més endavant-- per proporcionar cobertura legal als contribuents que s'enfrontin a reclamacions i possibles sancions d'Hisenda perquè han pagat els impostos a l'autoritat tributària catalana.

Article 81. Protecció dels obligats tributaris i dels cotitzants al sistema de seguretat
1. La Generalitat adopta les mesures necessàries perquè les persones i entitats que hagin complert les seves obligacions tributàries i de cotització al sistema de seguretat social d'acord amb les previsions d'aquesta llei i la resta de l'ordenament jurídic català no pateixin conseqüències econòmiques negatives ni mesures sancionadores.

I pel que fa a la Seguretat Social, es reconeix l'historial de cotitzacions i el dret a cobrar les pensions i les prestacions com amb l'actual model. Els funcionaris de l'Estat podrien integrar-se a l'administració catalana, amb el mateix salari i ocupació. Però els termes legals d'aquesta integració es fixarien més endavant mitjançant un decret llei.

Article 17. Règim d'integració de personal
2. El personal de l'estat espanyol (...) s'integra a l'administració pública de Catalunya que correspongui en funció de la seva administració de procedència, en les mateixes condicions retributives i d'ocupació, llevat que renunciï a la integració en els termes que estableixi el decret llei que desenvolupi aquesta Llei i sens perjudici de les adaptacions que resultin necessàries per raó de les funcions a desenvolupar.

Una eventual Catalunya independent intentaria mantenir-se en el mercat únic europeu i, almenys per la seva banda, no imposaria cap aranzel ni obstacle a les mercaderies dels estats membres. De fet, tot el redactat insisteix a garantir que es continuarien adoptant les normes i els estàndards de la Unió Europea.

Article 84. Autoritats Duanera i Cadastral
1. La Generalitat exerceix l'autoritat duanera en el territori de Catalunya i actua d'acord amb el règim duaner i aranzelari derivat del dret de la Unió Europea.

