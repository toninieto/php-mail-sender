Facebook es llança a competir amb Wallapop. La xarxa social més utilitzada del món (avui ja acumula 2.000 milions d’usuaris) ha estrenat Marketplace a Espanya, un espai on els ciutadans poden vendre i comprar objectes de segona mà. El servei fa uns uns mesos que està actiu als Estats Units, però des d’ahir també ho està a Espanya i a 15 països més.
Marketplace és un servei que és part de la xarxa social i que s’integra tant a la web com a l’app de la companyia creada per Mark Zuckerberg. Formarà part de la llista de serveis de l’aplicació i web de Facebook. Per entrar a Marketplace s’ha de tocar o fer clic a la icona en forma de botiga, i a partir d’allà el seu ús és molt senzill, molt similar a altres aplicacions de compravenda d’articles.

Facebook Marketplace té en compte la geolocalització de l’usuari, i la seva primera pantalla presenta  fotografies de productes que ofereixen les persones que queden a prop de l’usuari. Per trobar un objecte específic, s’ha de buscar a la part superior per paraules clau. A més, els resultats es poden filtrar per localització, categoria o preu. També es poden explorar els productes a través d’una sèrie de categories (electrònica, llar i jardí, roba i accessoris...). Els anuncis presenten fotografies dels articles, preu i descripció. Des d’allà es pot contactar amb l’anunciant per posar-se d’acord amb la compra. Són els usuaris els que defineixen el preu final i la modalitat de pagament, i Facebook és un mer intermediari entre l’usuari anunciant i l’interessat. Al mateix temps, publicar articles és senzill: en pocs passos, des del mòbil, es poden publicar articles de segona mà perquè altres ciutadans els trobin.

Facebook Marketplace arriba per competir amb aplicacions d’èxit com Wallapop, una de les start-ups de més èxit amb seu a Barcelona, i de fet el seu funcionament és molt similar. Wallapop, des del seu llançament el 2013, ha revolucionat la forma com els usuaris compren i venen articles usats, utilitzant el mòbil tant per publicar productes com per trobar objectes a prop. La seva valoració va arribar a assolir els 1.000 milions d’euros.

MÈTODE POPULARITZAT
L’èxit de Wallapop a diversos països ha fet que altres empreses repliquin el model de la firma. És el cas de Letgo, també creada a Barcelona, però que té com a públic objectiu el dels EUA. La pràctica de la compravenda d’articles utilitzant apps i internet s’ha popularitzat a Espanya: la meitat dels espanyols (50,4%) venen coses que no utilitzen a través d’aquestes plataformes. 