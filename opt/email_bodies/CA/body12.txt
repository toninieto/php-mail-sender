Anar de vacances als Estats Units aquest final d'estiu surt millor de preu, després que s'hagi accelerat la caiguda del dòlar respecte a l'euro.

En el que portem d'any, la divisa europea s'ha enfortit un 14 per cent respecte al bitllet verd, i, avui, un euro ja es cotitza a 1,20 dòlars. 

Entre finals del 2016 i principis d'aquest any, la perspectiva d'increments dels tipus d'interès als Estats Units, i el pla d'estímul econòmic anunciat per Donald Trump tan bon punt va arribar a la presidència, van portar els mercats a descomptar un dòlar fort. Però la falta de concreció per part del president nord-americà ha contribuït a rebaixar l'eufòria, com també els dubtes sobre quin serà el proper pas de la Reserva Federal.

Habitualment, la perspectiva d'un increment de tipus d'interès d'una divisa fa pujar-ne el valor. La bona marxa de l'economia europea podria portar el BCE ha anunciar, al llarg dels pròxims mesos, una pujada, encara que mínima. I aquesta perspectiva ajuda també l'euro.

La reunió del consell del BCE, la setmana que ve, i la roda de premsa del seu president, Mario Draghi, el dijous 7 de setembre, poden ser determinants per conèixer quins són els seus plans.

La majoria d'analistes creuen que encara és aviat per anunciar un increment dels tipus d'interès, però sí que  sembla més probable que Draghi obri la porta a un canvi a la política monetària, i abandonar progressivament les polítiques d'intervenció massiva en els mercats, conegudes com a QE. Si és així, i segons quin sigui el camí marcat per Draghi, els mercats podrien reaccions apostant encara amb més força per l'euro.

Els damnificats

Els grans damnificats per l'enfortiment de l'euro són les empreses exportadores, que veuen com, de cop, perden competitivitat pel valor de la moneda. I també el sector turístic; un nord-americà s'ho pot pensar dues vegades abans de comprar un viatge a Europa, que li pot sortir un 14% més car que ara fa un any. En canvi, són més barates les importacions de petroli, que es cotitza en els mercats internacionals en dòlars.