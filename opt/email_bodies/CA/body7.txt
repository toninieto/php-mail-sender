L'Estat portuguès ja ha reemborsat el 63% de l'ajuda financera concedida pel Fons Monetari Internacional (FMI) el 2011, després de tornar prop de 790 milions d'euros aquest mes d'agost.

Així ho va anunciar el butlletí mensual de l'Agència de Gestió de Tresoreria i del Crèdit Públic (IGCP) portuguesa, on s'explica que aquest pagament «correspon a amortitzacions de capital» que originalment havien d'abonar el març i l'abril del 2020. A més, es fa després de la devolució de prop de 1.750 milions d'euros a l'FMI que Portugal va fer el juliol passat. L'FMI va concedir a l'Estat portuguès un crèdit de 26.000 milions d'euros al maig del 2011, als quals se'n van afegir 52.000 milions més de la UE, amb interessos d'entre el 3% i el 4%. El govern portuguès accelera la devolució del préstec amb l'objectiu d'estalviar en costos derivats dels interessos que ha de pagar pel deute, ja que en l'actualitat aconsegueix finançar-se a tipus més baixos.